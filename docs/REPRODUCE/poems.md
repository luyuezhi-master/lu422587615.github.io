# 动情之诗词十余首

> 摘自《一本书备考古诗词》, 王大绩, 中华书局.

## 苏小小墓 李贺

幽兰露，如啼痕。无物结同心，烟花不堪剪。草如茵，松如盖，风为裳，水为珮。油壁车，夕相待。冷翠烛，劳光彩。西陵下，风吹雨。

## 过香积寺 王维

不知香积寺，数里入云峰。

古木无人径，深山何处钟？

泉声咽危石，日色冷青松。

薄暮清潭曲，安禅制毒龙。

## 寄远 杜牧

南陵水面漫悠悠，风紧云轻欲变秋。

正是客心孤回处，谁家红袖凭江楼？

## 梦江南 温庭筠

千万恨，恨极在天涯。山月不知心里事，水风空落眼前花。摇曳碧云斜。

## 红梅 苏轼

怕愁贪睡独开迟，自恐冰容不入时。

故作小红桃杏色，尚余孤瘦雪霜姿。

寒心未肯随春态，酒晕无端上玉肌。

诗老不知梅格在，更看绿叶与青枝。

## 初夏 苏轼

绿槐高柳咽新蝉，薰风初入弦。碧纱窗下水沉烟，棋声惊昼眠。

微雨过，小荷翻，榴花开欲然。玉盆纤手弄清泉，琼珠碎却圆。

## 醉翁操 苏轼

琅然，清圆，谁弹？响空山。无言，惟翁醉中知其天。月明风露娟娟，人未眠。荷蒉过山前，曰有心也哉此贤。

醉翁啸咏，声和流泉。醉翁去后，空有朝吟夜怨。山有时而童巅，水有时而回渊。思翁无岁年，翁今为飞仙。此意在人间，试听徽外三两弦。

## 思远人 晏幾道

红叶黄花秋意晚，千里念行客。飞云过尽，归鸿无信，何处寄书得。

泪弹不尽临窗滴，就砚旋研墨。渐写到别来，此情深处，红笺为无色。

## 赠弹琵琶者 张伯淳

爱当垆年少，将雅调，寄幽情。尽百喙春和，群喧夜寂，老凤孤鸣。都来四条弦里，有无穷、旧谱与新声。写出天然律吕，扫空眼底蓁筝。

落红，天气暖犹轻，洗耳为渠听。想关塞风寒，浔阳月色，似醉还醒。轩窗静来偏好，到曲终、怀抱转分明。相见今朝何处，语溪乍雨初晴。

## 浔阳即景 周德清

长江万里白如练，淮山数点青如淀。江帆几片疾如箭，山泉千尺飞如电。晚云都变露，新月初学扇，塞鸿一字来如线。

## 记

近来思绪凝滞。忽忆往日喜诗十余首，遂寻之。
